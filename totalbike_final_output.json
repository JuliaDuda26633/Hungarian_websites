[
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2015%2F06%2F07%2Fegyen_kevesebbet_mint_az_autom%2F",
    "title": "Egyen kevesebbet, mint az autóm",
    "desc": "Tisztelt Nepperűző!\n\nKezdő motoros vagyok, ezelőtt robogóztam, most szereztem meg az A2-es jogosítványt. Szeretnék egy megbízható, kis fogyasztású vasat vásárolni munkábajárás (napi 2X35 km) és kisebb túrák céljából. Jó lenne ha az autómnál (6,5l) érezhetően kevesebbet fogyasztana, ezért lehet ki sem kellene használni a 48 lóerős keretet, negyedlitereseket nézegetek. Vagy 100 km/h-s tempónál nem fogyasztana többet egy 4-500 cm3-es sem?\n\n194 cm, 78kg vagyok, 25 éves, a vételre kb. 500 ezer forint áll rendelkezésre. Nincs konkrét kiszemeltem, nem nagyon értek a motorokhoz, ezért kérem a tanácsát, ön mit ajánlana nekem, gondolom a magasságom leszűkíti a kört.\n\nVálaszát előre is köszönöm!\n\nÜdvözlettel: Erik\n\nKedves Erik!\n\n100 km/h tempónál nincs nagy különbség a 250-esek és az 500-asok között, viszont pont a plusz erő miatt sokkal nyugodtabban lehet a nagyobb motorral közlekedni, illetve a nagyobb köbcenti többnyire nagyobb testet is jelent, vagyis méretben is jobban meg fog felelni. Ha a benzinen akarsz nagyot spórolni, akkor viszont készülj arra, hogy ha valami nagyon takarékos motorral három literrel eljársz, akkor is csak rendkívül későn fog megtérülni az autódhoz képest a projekt – benzinártól függően kb. 35 ezer kilométer után, és akkor csak a motor vételárával számoltam. Ha erről az oldalról közelíted a dolgot, akkor az vagy csalódás lesz, vagy magadat is át kell verned.\n\nSzóval marad az élvezeti része, illetve amit a napi közlekedésben időben megspórolsz, ezek nem kimondottan számszerűsíthető hasznok, én viszont inkább a megfizethetetlen kifejezést szeretem használni. Most, hogy ezen túl vagyunk, lássuk, a szóba jöhető motorokat.\n\nA basic 4-500-as japán motorok sajnos neked kicsik lesznek, a te magasságodhoz érdemes valami magas motort nézni. A Honda XL600V Transalp nem mai darab, de kellően megbízható típus, ráadásul a V2-es motorjának nagyon kellemes karaktere és hangja van, ráadásul igen jól pakolható. Plusz pont mellette, hogy rossz úton is csodálatosan siklik. Ajánlom még a Suzuki Freewindet, ami ugyan egyhengeres, de egyáltalán nincs légkalapács érzése, nagyon finoman működik, egyszerű és tartós, ráadásul aszfalton a kisebb első kerék miatt kezesebb a Transalpnál. A kis naked bike-ok neked nagyon szűkek lesznek, pláne a japán belpiacos négyhengeres négyszázasok.\n\nÜdv:\n\nNepperűző\n\n0 seconds of 0 secondsVolume 0%"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2019%2F02%2F13%2F900-as_haromhengeres_vagy_1200_kobcenti_es_negy_henger%2F",
    "title": "900-as háromhengeres vagy 1200 köbcenti és négy henger",
    "desc": "Tisztelt Nepperűző!\n\nEgy Triumph Sprint RS 955i boldog tulajdonosa vagyok.\n\nKisebb kiruccanásokra és hosszabb túrákra is használom az Öreglányt. Szinte problémamentesen tettünk 63e km-et a motorba. Feleségemmel megjártuk vele Olaszországot, Görögországot, Horvátországot. Nem egy túragép, 1000 km/nap felett már kissé zsibbasztós- sőt, nagyon is az. Bár imádom a triple karakterisztikáját és nem cserélném semmire, a hosszú távokra valami más kell, dobozokkal, magas kormánnyal.\n\nMaradnék az angol márkánál. De nem tudom eldönteni, Trophy 900 vagy 1200 legyen a következő vas. Elég a 900-as súlya és ereje, de a 885-ös blokk öregebb konstrukció, mint a most használt 955i. Jobb lehet az 1200-es, vagy a +1 henger csak felesleges bonyolítás és semmivel sem megbízhatóbb, vagy jobb technikailag? Hiszen a két blokk szinte ugyan az. És hát, azt mondják, Triumph-ból vagy triple, vagy semmi, az angolok nem tudnak négyhengerest csinálni...\n\nÖn mit ajánlana?\n\nEsetleg nézzek egy R1100 Rt-t? A bajorokkal egyáltalán nincs tapasztalatom, de pl. az állítható ülés tetszik (ez sajnos fontos, mert csak 175cm vagyok és rövid lábakon élek).\n\nVálaszát előre is köszönöm!\n\nÜdvözlettel, József\n\n0 seconds of 0 secondsVolume 0%\n \n\nKedves József!\n\nA mondás szerint a Triumph két dolgot tud gyártani: vizes háromhengerest és levegős kéthengerest. Ez a mondás némileg megdőlt, hiszen a mostani vizes kéthengeresei igen jók, szóval ez inkább annak szólt, hogy a TT600 nem volt nagy szám. A Trophy 1200 (a régi) amúgy nem egy rossz motor, az 1180 köbcentis blokk hosszú löketű, nyomatékos darab, hármasban indul állóhelyből, szóval a 108 lóerővel nagyon jó túrás karaktere van. És megbízható is, de ehhez érdemes felezni az olajcsere-periódust, az előírt 12 ezer helyett 6 ezrenként cserélni.\n\nTrophy 900\n\nEttől függetlenül előfordulhat a szabadonfutó elszabadulása (a bajt előre jelzi az indítás utáni csörgő hang), ennél a szervizmunka lesz drága, mert szét kell húzni a cseréhez a blokkot. A másik többször látott hiba a váltórugó pozicionáló rugó törése, ezt érdemes minél előbb cserélni, mielőtt a kapcsolókörmök elsarkasodnak. Egyébként vannak macerás dolgok még vele, például a lánc cseréje, amihez szét kell szedni a lengőkart, szóval érdemes egy automata láncolajozót felszerelni, hamar megtérül.\n\nHallottam már elromló üzemanyagszintjelzőről, ami viszont egy kis műszaki érzékkel és szerencsével a gyári állásfoglalással szemben javítható elem. Ez most így hirtelen soknak tűnik, de egyébként megbízható típus - ahogyan a 900-as is, de az tényleg egy elég régi technika. Emiatt én inkább az 1200-ast javasolnám egy alacsonyított plexivel (egyékbént sok a szélzaj), de a legjobb megoldásnak egy Tiger 955i tűnik. De ha felbukkan egy patika 1200-as, akkor nem érdemes késlekedni.\n\nAz R 1100 RT sem rossz motor, viszont ahhoz BMW-s típusismeret, alkatrészforrás és szerelőbázis lesz szükséges, ugyanis míg a Triumph műszaki megoldásai kimondottan japánosak, addig a BMW egy másik gondolatrendszer szerint épül fel. Az 1100-as BMW-k tartós darabok, a későbbi, főleg 1200-asoknál sokkal strapabíróbbak, viszont van néhány drága, évjáratspecifikus bajuk, például a váltóval, illetve ha a kuplungot fel kell újítani - és az egytárcsás száraz kuplungot elég hamar tönkre tudja tenni egy nem túl ügyes kéz -, akkor előre fog köszönni az alkatrészkereskedő.\n\nÜdv:\n\nNepperűző"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2015%2F02%2F25%2Fletezik-e_rendes_sport-tura_motor_a2-es_jogsihoz%2F",
    "title": "Létezik-e rendes sport-túra motor A2-es jogsihoz?",
    "desc": "Üdvözlöm!\n\nŐsszel csináltam meg az A2-es jogosítványomat, és most készülök az első motorvásárlásomra. Valamilyen sport-túra motoron gondolkozom. Nem a sebesség miatt venném, persze az is érdekel, de inkább hogy nagyobb túrákra elvigyen. Valamint a hegyek között dolgozom Ausztriában, bírja az emelkedőket. Eddig autóztam, de a nyárra szeretném, ha a motor venné át a helyét.Aa magasságom átlagos, 185 cm és 95 kg vagyok. Amit rászánnák az olyan 6-800000 Ft körüli összeg. Friss jogosítványhoz milyen motor lenne ideális?\n\nElőre is köszönöm a választ!\nBenjamin\n\nYamaha FZS600 Fazer - sokat hoztak be a fojtott változatból\n \n \n\nKedves Benjamin!\nAz a rossz hírem, hogy kevés az A2 kompatibilis sport-túra motor. Ha belegondolsz, ez logikus, 48 lóerőből nem lehet csodát tenni. Ráadásul az A2-es kategória sem egy régi történet, így ami ennek megfelel, az még elég drága. Szóba jöhet szerintem a Suzuki GS500F, ami igazából csak külsejében sportos, de érdemes lenne körülnézned a fojtott motorok között: a Yamaha FZS600 Fazer korlátozott példányai elég jók, illetve nyugodtan ajánlom még az A2 kompatibilisre csökkentett teljesítményű Suzuki SV650S-eket. Kis türelemmel találni mind a kettőből.\n\n\nÜdv: Nepperűző\n\n\n\n0 seconds of 0 secondsVolume 0%"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fmotordoktor%2Fdoki0711%2F",
    "title": "Az alapjárati fúvóka nem csak alapjáraton dolgozik",
    "desc": "Egy 1991-es Suzuki GS500E motorom van kb. 50.000 km-rel.\nA motor jól pörög, és nagyobb fordulatszámon jól húz. Két hónapja viszont alacsonyabb fordulatszámon olyan, mintha nem menne az egyik henger, illetve nem lenne alapjárat (leáll a motor).\nVédekezésül magasabbra állítottam az alapjáratot (kb. 1500) és ettől a dolog javult, de még most is van olyan, hogy stabil alapjáratban gázfröccs után annyira leesik a fordulatszám, hogy leáll a motor, ráadásul ilyenkor nehéz újraindítani.\n\n\n\nA probléma megoldását egy alapos karburátortisztításban látom.\nValószínűsíthető az alapjárati fúvókák dugulása, melynek megszűntetésével visszatérne az élet a rendes kerékvágásba.\n\nAz általad is alkalmazott gyógymódot nevezzük inkább csak elsősegélynyújtásnak. Amikor így emeled fel az alapjáratot, akkor ez a pillangószelep alaphelyzetbeli elmozdításával történik, tehát a benzin a főfúvókán keresztül jut a motorba és nem az alapjárati fúvókán keresztül.\n\nMivel az alapjárati fúvóka nem csak alapjáraton dolgozik, hanem alacsony fordulatszámon besegít az üzemanyag égéstérbe való juttatásába, ezért az eltömődött alapjárati fúvókájú motor nem olyan dinamikus alulról, mint egyébként szokott lenni.\nTehát javaslatom a következő, teljes karburátor tisztítás, légszűrő tisztítás, esetleg javasolnám a benzincsap és benzinszűrő tisztítást is a teljes siker és a jövőbeni dugulások elkerülése végett.\n\nÍrd meg emailben motordoktorunknak, milyen motorod van (márka, típus, évjárat), és mik a tünetek. Ha lehet, használj ékezeteket, és ne küldd el többször a levelet!\n\nA választ postafordultával MOTORDOKI rovatunkban olvashatod. Természetesen csak a problémák egy része orvosolható távgyógyításos módszerrel, mindenki maga döntse el, milyen mélységig mer beletúrni a motorba.\n\nBizonyos esetekben nem ajánlatos házilag bogarászni, ilyenkor természetesen doktorunk is azt javasolja majd, hogy fordulj szakszervizhez.\n\nJön a DOGZ Farsangi Falkaséta!\n\nRegisztrálj és vegyél részt ingyenesen február 22-én, Budapesten, a DOGZ Farsangi Falkasétán! Közösségi élmény neked és kutyádnak!"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2020%2F04%2F02%2Fcagiva_navigator_a_blokk_japan_de_a_tobbi_resze_megbizhato%2F",
    "title": "Cagiva Navigator: a blokk japán, de a többi része megbízható?",
    "desc": "Tisztelt Nepperűző!\n\nSzeretném a GSX-R-t valami kényelmesebbre cserélni. A kiszemelt modell egy Cagiva Navigator, melyben egy japán eredetű V2-es erőforrás dolgozik. Használttesztet nem igazán találtam róla, meg általánosságban is inkább csak a megjelenés évéből 1-2 cikket. A motort rövidebb, 150-200 kilométeres kirándulásokra (2 személlyel) használnám. Volt már 1000-es V2-es motorom korábban (TL1000R), így az esetleges hátrányaival (vibráció, stb.) tisztában vagyok. A kérdés inkább a megbízhatósággal lenne kapcsolatos, van-e félnivalóm, vagy nyugodtan meg lehet venni egy ilyen idős olasz motort, ha az megfelelő állapotban van? Vannak-e ismertebb hibái, melyekre külön ügyelni kellene egy-egy példány megtekintésekor? Válaszodat előre is köszönöm!\n\nFerike\n\n0 seconds of 0 secondsVolume 0%\n \n\nKedves Ferike!\n\nA Navigatorról kevés a tapasztalat, itthon mindig is kevés volt belőle, és azok is külföldről jöttek, ellenőrizhetetlen előélettel, szerelőkhöz alkalmanként esik be egy-egy, nincs mennyiség, amiből általánosan le lehetne vonni következtetéseket.\n\nA minőséggel kapcsolatban vannak fenntartásaim, ennek egyik alapja a német Motorrad magazin 50 ezer kilométeres tartóstesztje 2002-ből. Ott azzal indult a történet, hogy a motor rosszul futott, cseréltek rajta gumit, kormánycsapágyat, aztán 22 ezer kilométer után nagy nehezen kiderült, hogy a hátsó kerékagy volt a hibás, és a két kerék nem egy nyomon futott. Ezen kívül a motor egyenetlenül járt, durrogott, darabos volt az alpajárat, és elég sokáig sötétben tapogatóztak az okokat illetően, aztán kiderült, hogy az alapjárati keverék beállításához le kell kötni a szekunder légrendszert, csak ezt senki nem tudta.\n\nAz üléshelyzettel és a szélvédelemmel sem voltak elégedettek, illetve az osztott tankért sem voltak oda, valamint olyan dolgokat kritizáltak rajta, mint hogy nem voltak fülek a csomagrögzítéshez, a felcsapódó oldalsztendert, a zörgő idomokat és a vizet beszívó ülést. Cserébe viszont élvezték a kanyarképességeit, a Varaderonál például élvezetesebbnek ítélték. Emellett probléma volt a hátsó fék elmelegedése, függetlenül attól, hogy gyári, Lucas vagy EBC nyerget használtak. Ja, és az összes tárcsa kuka lett a teszt végére. Emellett az összes kerékcsapágy elfosta magát 38 ezer kilométer alatt, cserélni kellett a korrodálódott lengőkarcsapágyakat és a láncot is zabálta. Emellett a Navigator TL1000 örökségként a hibás kuplungot is felvonultatta, ami a munkahenger cseréjéhez vezetett. A blokk a szétszedésnél alapvetően rendben volt, de a kipufogószelepeket cserésnek ítélték, illetve a váltó egyik fogaskerekét is cserélni kellett, mert mindkét oldalán csúnya sérülések mutatkoztak.\n\nA TL1000 blokkja amúgy sem tartozik a jól sikerült Suzuki motorok közé. A másik oldalról viszont láttam 110 ezernél szétborított TL-t, annak az értékei rendben voltak, de ahhoz az is kellett, hogy az utolsó 70-80 ezer kilométeren az ország egyik legjobb szerelője és Suzuki specialistája tartotta karban.\n\nHa úgy gondolod, hogy van elég tapasztalatod ritka motorokkal, nem okoz problémát a szervizdokumentáció hiánya és a közel sem tökéletes alkatrészellátás, valamint úgy gondolod, hogy a vezetési élmény kárpótol a macerákért, akkor hajrá, de minden egyéb esetben valami átlagosabb típust ajánlanék. Például a DL1000 V-Strom, ugyanez a blokk, az is kellően élvezetes, és minden van hozzá, alkatrésztől kezdve a típust alaposan ismerő szerelőig.\n\nKAPCSOLÓDÓ\nTulok módjára, erőből\n\nBiztos kéz kell hozzá, az igaz, de ez egy ezres V2-es, nem pedig kisállat-simogató.\n\nÜdv: Nepperűző"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2019%2F01%2F30%2Forszagutra_otvenes_robogot%2F",
    "title": "Országútra ötvenes robogót?",
    "desc": "Kedves Motordoktor!\n\nKét város között ingáznék naponta oda-vissza (=2x21km) összesen napi 42 km-t. Nagyon tetszenek a retro robogók. Személyautó jogosítványom van. Külön motorra nincs. Milyen típusút ajánl erre a célra, naponta országúton közlekedni? Valamint mely márkákat és milyen köbcentiset?\n\nVálaszát előre is köszönöm!\n\nAnikó\n\n0 seconds of 0 secondsVolume 0%\n \n\nKedves Anikó!\n\nAz A kategóriás jogosítvány hiánya eléggé leszűkíti a lehetőségeket, emiatt kizárólag ötven köbcentis robogók jöhetnek számításba. Rossz hír, hogy országúti ingázásra az ötvenes robogó nem igazán alkalmas. Meg lehet vele oldani, Gróf Miki kolléga például egészen nagy túrákat is beadott a tartósteszt Honda Gearrel, de ezek inkább amolyan vágd ki az erdő legnagyobb fáját ezzel a kis heringgel típusú kihívások. A biztonságos országúti robogózás alapja ugyanis az, hogy tudd tartani a forgalom ritmusát, ami mondjuk 90 km/h - erre pedig a széria ötvenesek nem képesek. És amikor teherautók, buszok előzgetnek, esetleg gyér világítással kell botorkálni az útpadkán, akkor ez az egész nem annyira vicces.\n\nKAPCSOLÓDÓ\nItt az ideje újragondolni, amit a motoros túrázásról tudtál\n\nNem kell ezer köbcenti, méregdrága alu dobozszett, elég egy Gear, meg némi őrültség. Vagy nagyon sok őrültség.\n\nArra tippelnék, hogy nem hobbiból ingáznál ötvenessel, ezért azt tanácsolom, hogy ne külső alapján válassz. Hiába tetszenek a csinos retró robogók, a formánál ebben az esetben a műszaki tartalom többet számít: menjen jól, legyen rendes futóműve, vagyis elöl-hátul olajos gátló, és rendes fék, vagyis elöl-hátul tárcsafék. És az sem baj, ha viszonylag kényelmes.\n\nEzek ismeretében két típust ajánlok: az Aprilia SR50-et és a Yamaha Aerox 50-et. Apriliából a Minarelli blokkos darabok és a Piaggio blokkal szerelt változatok a jók, a témát már itt egyszer alaposan körbejártam.\n\nKAPCSOLÓDÓ\nMelyik Aprilia SR50 vehető, és melyik nem?\n\nÉs melyik az, amelyiknél a körülményeket megvizsgálva eseti döntést kell hozni?\n\nA Yamaha Aerox jellemzően drágább, mint az Aprilia, de ugyanaz a fekvőhengeres, vízhűtéses Minarelli van benne, mint az SR-ben - a célnak tökéletesen megfelel, utcai használatra mind a kettő jobb az átlagnál. De ugyanígy jó lehet a Malaguti Phantom vagy a Piaggio NRG is.\n\nAerox\n\nA végsebesség egyébként nagyban függ a robogó állapotától, tehát jó minőségű és állapotú variátor, szíj, indítókuplung, kipufogó és membrán elengedhetetlen, ahogyan a pontos beállítás is.\n\nA te esetedben egyébként érdemes fontolóra venni az A1-es jogosítvány megszerzését is - egy 125-ös robogóval, nagy plexivel és lábtakaróval elég komfortosan ki lehet nyújtani a szezont, miközben simán kevesebbet fogyaszt, mint egy kétütemű ötvenes, miközben a végsebessége simán 90 km/h, és nem füstszagúan száll le róla az ember.\n\nÜdv:\n\nNepperűző"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2021%2F02%2F23%2F125-os_robogo_fapad_vagy_kisdivany%2F",
    "title": "125-ös robogó: fapad vagy kisdívány?",
    "desc": "Tisztelt Nepprűző!\n\nMotorkerékpár vásárlása előtt állok. Kettő járgány közűl ön szerint melyik lenne jobb választás? Van-e jobb ebben a kategóriában? Felhasználás főleg munkába járás, néha kisebb túrázás.\n1: Suzuki Burgman 125, 2003. \n\n2: Kymco Agility 125, 2016. Válaszát előre is köszönöm!\n\nTisztelettel: Csaba\n\n0 seconds of 0 secondsVolume 0%\n \n\nKedves Csaba!\n\nHiába a Suzuki az öregebb, én azt választanám. Kymco Agility nagyon strapabíró, igazi igásló, megfelelő karbanatartással brutálisan sokat elmegy, sőt, karbantartás nélkül is, amikor már alig van egy kis olaj a leeresztőcsavar felett, akkor is még megy, döbbenetes. Viszont az érzete igen fapados, az ülése kemény, és ha fékbetétnél bonyolultabb alkatrész kell hozzá, akkor előfordulhat, hogy hónapokat kell rá várnod, mire megérkezik. Amikor pedig valami 200 forintos tömítésre vagy más bizbaszra kell várnod a szezon közepén, akkor az eléggé el tudja venni a kedved.\n\nEzzel szemben a Burgman 125 kényelmesebb, az ülés alatt nagyobb a tárolórekesze, tehát a rohangálás és a túrázás jobban letudható vele, és ehhez tényleg minden van itthon, ami pedig mégsincs raktáron, az is igen gyorsan megérkezik a márkakereskedőkön keresztül. És a Burgmannak sincs oka szégyenkeznie, ha a tartósságról van szó.\n\nÜdv: Nepperűző"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2018%2F07%2F05%2Fuj_motorok_vs._majdnem_ujak%2F",
    "title": "Új motorok vs. majdnem újak",
    "desc": "Kedves Nepperűző!\n\nGyűjtögetem serényen a nagy motorra szánt keretet, de sajnos nem tudom eldönteni, hogy mégis mire. Szerencsére a Mátra mellett lakom, így hétvégente tudok felhasználói élményeket begyűjteni a motorokról a gazdáktól.\n\nAmit tudok magamról:\n\n185 cm, 110 kg és jelenleg egy 150cc-s motort hajtok.\n\nTöbbféleképpen motorozok, szeretek Simsonosan üldögélni, de próbálgatom az agresszívabb üléshelyzeteket is. A motorom mérete miatt többnyire egyedül járok vele, de néha sikerül páromat is felcsalnom rá, és kezdi is szeretni.\n\nA keret amiben gondolkozom az 2 millió Forint (+ 1 millió, új motorért akár egy évet várok).\n\nA motort egy igazi mindenesnek szeretném használni, napi 30 km-es inga melóba, akár két személlyel, és egy hosszabb túrától se szeretném, hogy megrettenjen.\n\nTermészetesen már visszaolvasgattam előző tanácsaidat, ott akadt meg a szemem néhány motoron. Főleg sporttúra motorokat gondolok győztesnek, de sajnos - nem sajnos a naked bike-ok is tetszenek. Még egyiken sem ültem, de szeretném szűkíteni a megnézendő motorok számát azzal, hogy mik tetszenek.\n\nKedvelt és ajánlott motorok: Honda CBF 1000 (2011), Suzuki Bandit 1250 (2015), Kawasaki Z750, Yamaha TDM900\n\nKaptam egy fülest, hogy ha már ennyi pénzt szeretnék motorvásárlásra költeni, már érdemes akár az új motorok között is szét néznem. A gyártok oldalát pásztázva azt láttam, hogy most inkább a naked bikeokból lehet válogatni. Lehetnek ezek is mindenesként használni? Néztem videókat túrákról mindenfajta motorokkal, de nem tudom, hogy a mitfahrernek is kényelmesek voltak-e. Új motor esetén természetesen várnék, hogy gyűljön a pénzem. Nem vagyok elfogult egy márkával szemben sem. Ha lehetne egy kívánságom, szeretnék egy zsír új Suzuki GSF Bandit 1250S-t venni, nagyon szépek.\n\nÖsszefoglalva,\n\n- Létezik most piacon lévő olyan túramotor, amiről ha levesszük a dobozokat akkor egy városban is kecses, virgonckodásra is alkalmas motort kapunk?\n\n- Szempontjaim: sokoldalúság, friss modell, reális fogyasztás, utaskényelem.\n\n- Körülbelül 1 literes motorokra mennyi az éves kötelező? Van erre esetlegesen egy kalkulátor, ami mutatja, hogy mitől függ?\n\n- Van esetleg, vagy lesz-e a használtan felsorolt motoroknak újnak mondható leszármazottja?\n\nNagyon szépen köszönöm, hogy elolvastad kis esszémet! :)\n\nÉljen a TotalBike/Car!\n\nÜdvözlettel,\n\nZs\n\n0 seconds of 0 secondsVolume 0%\n \n\nKedves Zsolt!\n\nElöször összefoglalva:\n\n- Létezik hát! Szinte bármelyik feldobozolt motor betyárrá változik, ha lepattintod az odalkoffereket, még a BMW K 1600 GT is tök jól elfér a sorok között.\n\n- A felsorolt szempontoknak a Z750-et leszámítva mindegyik kinézett típus megfelel.\n\n- Rengeteg biztosítás-kalkulátor van a neten, amikkel kiszámolhatod a köteleződ.\n\n- Modern utódok: A CBF1000-nek nincs, a CB1000R sokkal sportosabb. A Bandit 1250-nek nincs, a GSX-S sokkal sportosabb, a Z750-nek az utódja a Z900, és az nagyon rendben van, a TDM900 utód nélkül szűnt meg, a Tracer 900 sokkal sportosabb, sokkal vadabb és kevésbé kényelmes. Az új Tracer 900 GT-vel még nem mentem.\n\nKAPCSOLÓDÓ\nOlyan semmilyen, mégis nagyon jó\n\nA TD megtéveszt, az M elbizonytalanít. A 900 már sejtet valamit, de hogy igazán mire jó, csak azok tudják, akik már megvették.\n\nA felsorolt motorjaid közül kilóg a Z750, ugyanis dobozolva bénán fest, utasnak nem annyira kényelmes, és inkább rövid csapatásokra való, mint mindenre - voltam hosszú túrán Z800-zal, kivitelezhető, de az inkább kompromisszum, mint ideális felhasználási terület. Persze van ellenpélda is, Motortrade Attila éppen világkörüli úton van a saját Z750-esével.\n\nKAPCSOLÓDÓ\nTuti tipp millió alatt\n\nNagy látnok volt, aki 13 éve megmondta, hogy a középkategóriában a legnagyobb jóság a plusz köbcenti lesz.\n\nCBF1000\n\nA CBF1000-ről jellemzően csak jókat tudok mondani, bár a szelephézag-ellenőrzést elég sűrűre írják elő, és az kimondottan bonyolult, valamint rövid időn belül több olyan sztorit is hallottam, hogy külföldön elszállt a generátor. A Bandit 1250-nel szerintem nincs gond, megbízható igásló, de nagyon ajánlott valami rendes futóművet tenni alá, például a villába egy progresszív rugót, hozzá való olajjal, hátra pedig egy hozzád igazított keménységű központi rugóstagot.\n\nSuzuki Bandit 1250 Grand Touring\n\nA TDM900 a túraendurósága miatt némileg kilóg a sorból, de nagyon megbízható, kellemes motor, szerintem elég beszédes, hogy az általam legtöbbre tartott Yamaha-guru is TDM900-zal jár túrázni. A felsoroltak közül szerintem egyikkel sem jársz rosszul. Érdmes lehet megnézned még a Honda CB1300S-t, az injektoros Varadero 1000-eket és a V-Strom 650/1000-eket, ezek szintén jó motorok - igaz, a DL1000-nek vannak típushibái, de a karakterével tud kárpótolni. Felmerülhet még az FZS1000 és a Kawasaki ZRX1200S, ezek régebbi típusok, karburátorosak, de nagyon jól kitalált, tartós gépek, álomszerű karakterrel, tiszteletre méltó teljesítménnyel, és a te keretedből nem csak hibátlan példányt hozol külföldről, de még praktikus átalakítások (futómű, fékcső, dobozrendszer, stb...) is bőven beleférnek.\n\nKAPCSOLÓDÓ\nA medve nem játék\n\nHasználtként lassabb nagyobb sláger, mint újként: ennyi erőt és használhatóságot ennyi pénzért más nem ad.\n\nAz új motor vásárlás más történet - kétmillióból piszkosul jó használtat lehet kapni, de új motorból már nem olyan könnyű ennyiért szemezni. Mindenesnek nagyon jó bolt az Euro4-es V-Strom 650 2,4-ért, vagy a V-Strom 650 XT küllős kerékkel 2,5 millióért - felextrázva már majdnem ki is maxoltad a kereted. A Honda NC750X jó motor, pláne duplakuplungos váltóval, de teljesítményben szerintem elmarad az elvárásaidtól.\n\nKAPCSOLÓDÓ\nAlapcsomag heteróknak\n\nHa a szex nem is olyan, ami után a szomszéd is rágyújt, de nagyon kellemes együtt élni vele.\n\nA Kawasaki Z900 3 milla fölött indul, a Versys 650 pedig rendben van, de annyira szerintem nem jó, mint a V-Strom, de legalább drágább. A Yamaha Tracer 900 kilóg a keretedből (3,6 millió), viszont a Tracer 700 belefér (2,8), és nekem nagyon bejött, bár lehet, hogy a te termeddel szűk két embernek.\n\nKAPCSOLÓDÓ\nHívhatjuk-e középszerűnek Matuska Szilvesztert?\n\nMi marad egy középsúlyú hőbörgőből, ha túramotort készítenek belőle?\n\nÜdv:\n\nNepperűző"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2022%2F05%2F23%2Fa2-es-jogsihoz-valami-sportosat%2F",
    "title": "A2-es jogsihoz valami sportosat",
    "desc": "Tisztelt Nepperűző!\n\nNem tudom jó helyre írok-e, de a segítséged szeretném kérni. Már egy tucat cikket átnéztem, elolvastam, elemeztem és még mindig nem tudom mi lenne a tökéletes választás.\n\nMost csinálom az A2-es jogosítványt, és a tervek szerint utána szeretnék beruházni egy motorra is. 167 cm magas vagyok és 60 kg, szóval nem utolsó szempont, ha leérne a lábam. Stílusra és formatervezés ügyileg a sportosabb, idomos motorok tetszenek, talán még a naked is szóba jöhet, de nem az lenne az első szempont.\n\nEddig a Yamaha YZF-R125-öst néztem, viszont ezzel a probléma, hogy nem tudnám kimaxolni az A2-es kategóriát.\n\nTetszenek a Kawasaki Ninja 250-ek is, valamint a 300-asok, de az árak nagyok emelkednek fel, és a keretem max. 1 millió lehet.\n\nEzeken kívül szóba jöhetnek a Honda CBR250-esek és a Suzuki GS500F is.\n\nDe bármilyen másik opciót is szívesen meghallgatok.\n\nKöszönöm.\n\nÜdvözlettel,\n\nGyoeszaa\n\nKedves Gyoeszaa!\n\nSajnos a használt motorok ára várhatóan tovább fog emelkedni (nem érkezik új motor, illetve a 2009-ben szinte nullára visszaesett eladásoknak most is isszuk a levét, hiszen hiányoznak a piacról a tíz év körüli motorok, plusz ide jön még a forint értéktelenedése), tehát érdemes keveset ülnöd a kérdésen. A CBR250-esekkel a legfőbb gond, hogy nem különösebben jó motor, egy felidomozott igásló, amiben nehéz megtalálni a sportosságot, és nem is különösebben megy jól.\n\nInkább akkor a Suzuki GS500F-et ajánlanám, azok még egymillió alatt vannak (pár éve még 500 ezerért dobták utánad), és nagyon tartós, kellemes motor. Jó a szélvédelme, a forma tiszta GSX-R, de alacsony embereknek is biztos róla a talajfogás, belefér az A2-es jogosítványba, és a két henger miatt komfortosabb, mint az egyhengeresek. Az üléspozíciója kimondottan utcai, tehát nem fáraszt úgy, mint egy rendes sportmotor, nem a csuklódat terheli a súlyod motorozás közben. Szerintem nagyon kellemes gép, nem csak kezdőknek. Versenypályán nem te leszel vele az isten, de utcára, túrázni, kitapasztalni, hogy mit szeretsz a motorozásban, arra mindenképpen alkalmas - és mondom még egyszer: megbízható típus, ha nem hanyagolták el, illetve te is ráköltöd, amit egy motorra kell, akkor nem kell aggódnod, hogy lerohad alattad.\n\nÜdv:\n\nIván\n\n0 seconds of 0 secondsVolume 0%"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2015%2F04%2F10%2F125-ost_turazni%2F",
    "title": "125-öst túrázni?",
    "desc": "Kedves Nepperűző!\n\nElőször is köszönöm az áldozatos munkád. A kérdésem az lenne, hogy mit javasolsz, ha nem akarok 125-ösnél nagyobb motort venni? Az elképzelés, hogy az országban, időnként közeli országokban csatangolnék egyedül. Volt egy Honda CBR125-öm, azzal egy fenékkel kimentem Triesztbe. Mi a jobb: CBR125R, egy sokkal újabb Keeway RKV125, vagy egy Honda Varadero 125? Kb. 500-600 ezer forintom lenne a mókára. Esetleg valami más?\n\nÜdv: Tomcika\n\n \n \n\nKedves Tomcika!\nA Keeway RKV távolról sokkal jobban néz ki, mintha közel engedjük magunkhoz. Látványos alkatrészekből áll, gáztartályos, pirosra festett hátsó rugóstagok, fordított villa, piros féknyereg csipkézett szélű tárcsával, de ez önmagában nem jelent minőséget. A blokk viszont a DR125-ből származik, vagyis megbízható technika, így ha akad valami gond, az a Kínában hozzáadott körítéssel lesz. A CBR125-tel neked valószínűleg neked több tapasztalatod van, túrázásra mégis a Varadero 125-ön ajánlanám. Az apró V2-es nagyon tartós, apróságok miatt viszont érdemes a 2004 utáni modellek közül válogatni, mert azoknál módosították a hűtővíz elvezetését úgy, hogy fűtse karburátort, ezáltal gyorsabban bemelegszik.\n\nHonda Varadero 125\n\nSzerintem rendkívül jó motor, 50-60 ezer kilométer után sem szokott vele gond lenni, a szervizek csak a kötelező karbantartásokról és töréskárokról tudnak beszámolni a típus kapcsán. Ráadásul elég kényelmes, jó a szélvédelme, remekül pakolható – sőt, a kategória talán egyetlen rendes túramotorja, amihez nem kell különösebb elszántság, ha hosszabb útra akarsz menni. A 125-ösökhöz képest nagyobb súlya, és a kéthengeres kialakítás miatt nem annyira virgonc, de ha megvan a lendület, 90-100 km/h-val nagyon jól el lehet vele barangolni.\n\nÜdv:\nNepperűző\n\nMotort vagy robogót venne? Kérdezze a Nepperűzőt!\n\n\n\n0 seconds of 0 secondsVolume 0%"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2015%2F12%2F19%2Fa_honda_cb500-nal_szamit_az_evjarat%2F",
    "title": "A Honda CB500-nál számít az évjárat?",
    "desc": "Tisztelt Nepperűző!\n\nMost olvastam a CB400 és Hornetről írt válaszát. Én egy CB500 motorban gondolkozom. Ezzel a típussal kapcsolatban mire kell ügyelni? Gondolok itt az első kerékre tett utalására, van-e ennél a típusnál hasonló?\n\nKöszönettel: BB\n\nKedves BB!\n\nA CB500 kockázatmentes típus.\n\nA kockázatmentesség ebben az esetben azt jelenti, hogy csak simán az elejétől a végéig, baromi alaposan át kell nézni a motort, korábbi sérülés, gányolás, elmaradt karbantartás nyomait keresve, elvégre 15-20 éves gépekről beszélünk. Igazából minden évjárat oké, én mégis az 1996 utáni (1996 novemberében volt az átállás) darabokat keresném. Azokat már Olaszországban gyártották, de nem emiatt ajánlom ezt a szériát, hanem mert változott a fék beszállítója (Nissin helyett Brembo), illetve a hátsó dobfék helyére tárcsa került.\n\nÜdv:\n\nNepperűző\n\n0 seconds of 0 secondsVolume 0%"
  },
  {
    "url": "https://dex.hu/x.php?id=totalbike_technika_cikklink&url=https%3A%2F%2Ftotalbike.hu%2Ftechnika%2Fnepperuzo%2F2017%2F03%2F30%2Ftura_vagy_sporttura_ket_fonek%2F",
    "title": "Túra vagy sporttúra két főnek",
    "desc": "Tisztelt Nepperűző\n\nAdott egy A korlátlan jogosítvány, túra, sport-túra motor vásárlásához kérném a tanácsát, véleményét illetve tapasztalatát. 176cm magas vagyok, nem tudom ez a mai motorokhoz mérve magasnak vagy alacsonynak számít-e. Kényelmes üléspozíció, viszonylag egyenes háttal való hosszabb túrázáshoz keresek motort, lehetőleg 2 személlyel és felpakolva se legyen megerőltető a motornak 100-130km/h-s tempó. Eddigi kiszemeltek: Yamaha XJ6 Diversion, Suzuki GSX650F, Suzuki Bandit 650S és DL650.\n\nVálaszát előre is köszönöm!\n\nÜdvözlettel: Barnabás\n\n0 seconds of 0 secondsVolume 0%\n \n\nKedves Barnabás!\n\nA magasságodhoz az összes felsorolt motor illik, nem nagyon lesz velük gondod. Mindegyik kényelmes, megbízható, két főhöz és csomaghoz is elég erővel rendelkezik. Két kakukktojás van közöttük. Az egyik a DL650, ami túraenduró és V2-es, szerintem egyébként a legjobb allrounder motor.\n\nÉrdemes belőle 2007 utánit keresni, azok már dupla gyertyásak, és onnantól volt opciós az ABS - ha nem vagy nagy rajongója a hátsó fékkel keresztbe csúsztatásnak, akkor mindenképpen javasolt ilyet keresned. A V-Strom nagyon jól dobozolható, simán lehet vele 160-nal utazni, rengeteg kiegészítő létezik hozzá, többféle plexi közül túrhatod ki a neked legjobbat, remekül személyre szabható, ráadásul teljesen egyenes háttal ülsz rajta, baromi kényelmes, volt, hogy hajnaltól éjszakáig mentem V-Strommal, és a végén sem kellett kiskanállal levakarni róla.\n\nA másik kakukktojás a Yamaha XJ6 Diversion, ami minőségben lefelé lóg ki a többi közül. Nem arról van szó, hogy szétesik, mert nagyon megbízható, de hitvány futóműve és sok helyen kínai színvonalú megoldásai miatt egyszerűen nem tudom elképzelni azt a helyzetet, hogy egy azonos állapotú Bandit helyett az XJ-t válasszam.\n\nViszont hogy legyen valóban sport-túra motor is a tanácsban, amiben a sport is szerepet kap, érdemes megemlíteni a VFR750 és VFR800Fi modelleket. A 750-esből szépeket már 500 ezer körül kapni, elképesztő, hogy ennyire jó motort adnak ilyen áron. Persze, már öreg a típus, de nem véletlenül lett legendás. A VFR800Fi-k sem mai darabok, egyfajta átmeneti modell volt a 750-es, fogaskerekes vezérlésű előd és a VTEC utód között. Mind a kettő nagyon megbízható, karakteres és igényes darab, és ha mégis túl hasalósnak éreznéd, létezik hozzájuk kormánymagasító készlet.\n\nÜdv: Nepperűző"
  }
]